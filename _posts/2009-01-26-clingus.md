---
layout: post 
title: "Êmbúh Piyé Carané Nuwaaké" 
date: 2009-01-26 21:53:40.000000000 +07:00 
tags: [cerpen, gancaran, anak, psychological thriller]
status: publish 
type: post 
published: true 
license: © 2009 Wakid Mukarom & Andrea Hifran
---

<p class='mr'><a href="{{ site.baseurl }}/2009/07/10/lancung/">versi lain</a> | <a href="{{ site.baseurl }}/asset/2009-01-26-kiddo-2.txt">draft awal</a></p>

<p class='ni'>Sajané ora kudu kêsusu-susu anggónku ngringkêsi samubarang. Saiki isíh udákárá jam papat ésúk. Durúng áná jago klurúk.</p>

Ora akèh síng kudu mlêbu buntêlan. Múng saanané; klambi lan suwal têlúng patang suwèk, dhuwít têlúng patang èwu. Yá múng sêmono síng kásíl diklumpúk’áké Simbók sawisé dódólán más picís síng ra sêpiráá. Aku wís ora kuwát.

Cukúp nêm taún. Cukúp anggónku nunggu. Aku wís ra bêtah nyawang kiwá têngên. Sabên pójók’an múng áná Yudi lan Yudi. Aku ra bisá critá sêbabé marang sápá-sápá—mêngko gèk malah wóng-wóng nggolèkké aku dhukún, dikirá aku múng katón-katónên, dikirá aku wís édan. Síng bisá dakcritaaké marang sápá baé—klêbu Simbók—yá múng yèn aku rumángsá iki wís titi-mangsané aku mênyat, golèk uríp dhéwé. Nêm bêlas. Wís tuwá. Wís diwásá. Wís ngisin-isini saumpámá têtêp ngèngèr níng dalêmé Pak Lásá tanpá áná síng tênanan bisá ditandangi. Ngakuku isín. Ngakuku wirang. Nangíng sêjatiné, aku wêdi.

Gawan síng ra pati abót dakcangkíng mêtu. Simbók isíh turu. Lawang ngarêp daktutúp sáká njábá. Wís cukúp pamitan, wís cukúp udan-tangisé. Simbók! Dongané baé.

Aku mêtu, ngliwati dalan watu, síng nêm taunan kêpungkúr isíh kuliná dakliwati karo Yudi, kancaku, káncá rakêt síng wís káyá masku dhéwé, putrané Pak Lásá majikané Simbók, síng nganti sêpréné ra kêndhat anggóné gêrah. Gárá-gárá aku. Ra liyá. Aku síng klèru.

Pak Lásá ora tau mêgsá aku ngundang Yudi nganggo èmbèl-èmbèl ‘mas’, sanajan umpámá ngundang Yudi kanggo aku, Pak Lásá mêsthi ngêndikan, ‘Mas Yudi! Mas Yudi! Digolèk’i kêmbaranmu iki, lo.’ Malah Yudi síng muríng-muríng mênáwá aku ngundang dhèwèkné: ‘Mas Yudi’. Kandhané mundhak marakké tuwá. Bênêr anané. Yudi têtêp bocah, ra bakal bisá tuwá.

Kawiwitan rikálá sêmáná, nalika aku lan Yudi isíh durúng ngancík sêpulúh taún, lagi ngarêpaké unggah-unggahan kêlas papat ès-dhé. Dolanan layangan barêng, ênthík barêng, luru klungsu, ngasag jêrúk, ngundhúh susúh manúk, golèk príng kanggo tulúp-tulupan. Yudi síng ngrêmpêlas tulúp supáyá ra nlusupi lambé, aku síng luru dhêlé kanggo pluru, lêloroné bêbarêngan nulupi bocah-bocah wadón níng kêlas nganti njêrit-njêrit, nganti wradúl mênyang guru. Yudi ora wêdi, awít manungsá síng diwêdèni Yudi múng siji: bapakné. Síng nganti saiki aku ra mudhêng, sak mbêling-mbêlingé Yudi, ora tau aku dikatút-katútké. Yudi múng mésam-mèsêm naliká kudu ngadêg sikíl siji níng mburi kêlas nganti wayah ngaso, klêbu naliká síng ngukúm Pak Bambang, guru olah raga síng kondhang kêrêngé, síng ora sungkan nêndhang, népang sápá baé síng dianggêp nakal. Yudi kêná tépang kapíng pindho; síng pisan dhèwèkné mbrèbès, síng kêpindho múng pringisan têrús mèsêm dhéwé.

Sawijiníng diná, sawisé usúm tulúp wís liwat nangíng usúm layangan durúng têká awít udan durúng lèrèn, Yudi duwé ukárá síng nyêlênèh. Níng mburi kêlas, Yudi, aku, karo bocah lanang loro liyané adu sithik-sithik’an nguyúh. Síng uyuhé múng satètès síng mênang. Bocah-bocah wadón ora wani méngo, ápá manèh nyawang. Bocah-bocah lanang síng ora mèlu pádhá nutupi pasawangan.

Yudi síng sêpisan. Uyuhé nêlêsi sak jobín. Kabèh pádhá ngguyu cêkakak’an. Wayahé Budi, síng awak’é gêdhé dhéwé amargá wís píng pindho ndhóngkól níng kêlas loro. Uyuhé ra mêtu-mêtu. Ngakuné isín. Bocah-bocah lanang síng kuliná lumban sakêdhúng pádhá bêngók-bêngók, síng diisini yá sápá. Budi kalah. Ganti Waluyá. Luwih nêmên. Banyuné Waluyá mblóbór têká ngêndi-êndi. Kandhané, timbang adóh-adóh mênyang jêdhíng, pisan dipól-pólké, mumpúng lagi kêbêlêt. Kabèh pádhá nyêlathu, marakké pêsing baé. Waluyá sêngájá ngalah. Giliranku. Aku wís mlórótké suwal-abangku. Wís krásá sêtêngah mêtu naliká ….

… Pak Bambang têká, nrêjang bocah-bocah síng ngrumpul, ngupêngi tilas uyúh. ‘Lé! Réné! Mréné, ora? Bocah ra isá ditátá!’ dhèwèkné mbêngók, nêsu-nêsu. Sadurungé aku kasíl mbênakké suwalku, gulón-klambiku dicêngkiwíng. Aku disèrèt mêtu, digèrèt nganti njábá kêlas. Têká njábá, aku dijóngkrókké nganti gúlúng gêmak píng têlu.

Pak Bambang ancang-ancang. Sikíl siji digèrèt mêmburi, cêpak-cêpak arêp nêndhang bókóngku. Sadurungé sikilé síng sêpatón têntarah sêparo népang, Yudi ngalangi nganggo sikilé, kêná balúng. Yudi pringisan nangíng têtêp mèsêm-mèsêm. Yá iki síng kêpindho Yudi ditépang Pak Bambang. Sabanjuré Yudi mêlas-mêlas, kándhá mênyang Si Bambang mênáwá síng nguyúh sajané dhèwèkné, dudu aku. Yá múng tibá apêsku baé mênáwá síng konangan malah aku.

Pak Bambang cêp klakêp, ra sidá nêndhang bókóngku. Suwé. Nganti sabanjuré, sawisé lambéné amug-amug ra nggênah, ómóng, ‘Umpámá kowé dudu putrané Pak Mantri, wís êmbúh Lééé, dadi ápá praupanmu.’ Si Bambang mandêng aku, ‘Lé! Pisan mênèh ra kêná dikandhani, dak’ómóngké Pak Lásá tênan lo, kowé!’

Mak dhêg. Dumadak’an aku wêdi. Piyé umpámá Pak Lásá diaturi? Piyé umpámá njênêngané pírsá lèh nakalku? Ápá dadiné bapakku síng múng pangóné, simbókku síng múng batúr níng dalêmé? Piyé pámá kuláwargaku ditundhúng minggat? Arêp dhá mangan ápá? Arêp dadi ápá? Aku nangís nggugúk.

Ngêrti-ngêrti bangkèk’anku dicandhak Yudi. Aku digiríng mlêbu kêlas. Bocah-bocah ora áná síng wani clulúk amargá sáká wêdiné karo Si Bambang. Aku têrús digiring mênyang bangkuku. Yudi ómóng mênyang Láná, káncá sabangkuku supáyá lungá. Láná manút. Aku lunggúh, isíh nangís, disandhíng Yudi síng ngusap-usap bóyókku.

‘Aku wêdi, Yud. Tênan. Piyé pámá Pak Bambang matúr bapakmu?’ kandhaku, têtêp mingsêg-mingsêg. ‘Aku péngín mati baé.’

‘Ápá? Mati?’

Aku ora mbalêni.

‘Lha mbók aku dhisík síng mati. Dadi aku isá ngêrti rasané luwíh dhisík, têrús aku mbalík, njur kowé isá dakkandhani mati kuwi káyá ápá tênané. Ngono, lo,’ Yudi njawab. Lambéné isíh pringas-pringis. Aku síng dikonangi, malah Yudi síng kêná, pikírku.

‘Ngêrti ora?’ Yudi nêruské, awít aku múng bisá sêntrap-sêntrup. ‘Dhèk wingi aku krungu sáká kêlas nêm. Bu Piyah. Lagi nêrangké níng kêlas, “Dadi bocah-bocah, Gústi kuwi ora áná awal ora áná akír, ora áná síng nganakké. Dadi áná dhéwé.” Sak kal, wêtêngku langsúng slêmêt-slêmêt. Cobá pikirên, ora áná dhisikán, ora áná póncótané. Áná dhéwé. Lha wóng klámbimu baé áná síng njaít. Kowé áná gárá-gárá bapakmu karo mbókmu. Lha iki. Áná dhéwé. Aku jan, bingúng. Élíng garís bilangané Pak Kamíd, tá? Sadurungé núl áná min siji, min loro. Têrús sawisé núl áná siji, loro, satêrusé. Lha, iki? Áná síng min ra nggênah akèhé, túr plês ugá ra nggênah cacahé. Piyééé, ngono lo, larah-larahané. Nganti saiki, pámá aku élíng critané Bu Piyah, klêbu saiki iki, wêtêngku dadi slêmêt-slêmêt ra nggênah. Nangíng ugá mêrgá kuwi, aku dadi mikír, saumpámá áná síng isá uríp têrús, aku rak isá takón, sawisé mati kuwi rasané káyá ápá. Njúr aku njalúk uríp manèh gèn aku isá ngandhani kowé. Ngono. Dadi kowé ra pêrlu kêsusu. Aku dhisík síng njajal. Sík, yá. Aku ngisíng dhisík. Wêtêngku ….’

Yudi mêtu kêlas. Kêprungu bèl tugêlan ríl ditabúh píng têlu, wayahé bocah-bocah pádhá mlêbu. Aku ora kóbêr mikírké ómóngané Yudi; tênanan ápá múng guyón. Aku ra bisá mandhêg mikírké lèh mêsakké simbókku umpámá ditundhúng Pak Lásá. Nganti mulíh sêkoláh, aku ra élíng kapan Yudi mlêbu.

Anggónku ngalamún sadalan-dalan, nganti lali yèn iki wís têká njábá ndésá. Wís ra áná omah níng pinggír ratan. Anané múng sawah.

“Ésúk-ésúk mrupút gèk arêp mênyang êndi tá, Lé?” kêprungu suwárá.

Aku ingak-inguk. Jêbúl Pak Mískún lagi mènèk lamtárá. “Padós rambanan, nápá, Pak?” aku síng ganti takón. Aku ra péngín Pak Mískún mèlu-mèlu nggawé kriwik’an dadi grójógan.

“Iyá, ki. Babóné cêmpé lagi baé babar, lagi sêngkút-sêngkuté. Ati-ati liwat padusan lo, yá? Sapiné Landêp síng bênthúng ilang níng káná. Mêngkó ndhak digudag, lo, pámá ra ngati-ati.”

“Nggíh, Pak. Mánggá,” lèhku mangsuli saanané. Aku ra nggagas sapiné Pak Landêp. Êmbúh bênthúng, êmbúh majêr; saumpámá digudag nganti bundhas-bundhas, yá êmbúh kono dadiné. Síng dak’élíng-élíng níng padusan múng siji, wít albasiyah gêdhé síng tau dakpènèk, dakênggo nyingkríh sawêtárá sawisé Yudi kêjêblugan.

Naliká lagi baé munggah kêlas papat, durúng usúm pé-èr, Yudi lagi sênêng-sênêngé dolanan gêni. Wêktu kuwi dudu sasi pásá, dadi ora áná wóng síng nggawé, ápá manèh ngonèkké, mriyêm bumbúng. Grêmis-grêmis, Yudi nggèrèt aku mlêbu pawón omahé, njúr nggolèk’i rèk síng kulinané didhêlíkké simbókku supaya ra diênggo dolanan bocah-bocah sawisé cêthík gêni.

Tibakné Yudi ngêrti dhêlik’ané, níng ndhuwúr kranji síng dhuwuré ngluwihi lawang. Aku dipêgsá Yudi mangkúl awak’é. Yudi sajané ènthèng. Awak’é kuru njênggès sanajan mèh ra tau lárá. Mak nyêng, Yudi wís dakpangkúl. Rèk ngêrti-ngêrti wís kêranggèh.

Banjúr Yudi nyêmbrèt blarak síng ditumpúk cêdhak pawón, diilangi tilas gódhóngé nganti múng kari sádá. Yudi ómóng, ‘Tutupên lawangé.’ Aku manút. Lawang daktutúp. Cêndhélá pancèn ra dibukak. Pawón pêtêng ndhêdhêt.

Yudi nyumêt sádá síng banjúr dikipat-kipataké. ‘Dêlêngên. Dêlêngên,’ kandhané. ‘Isá nulis níng langit, tá? Dêlêngên. Iki ángká wólu.’ Aku mánthuk-mánthuk. Umúr sêmáná aku yá isíh nggumún ndêlêng wáwá síng dikipat-kipataké bisá mbêntúk ángká. Nangíng Yudi têrús nggrêmêng, ‘Whèh! Mati! Wís dadi awu,’ amárgá sadané wís êntèk kóbóng.

‘Dicêlúpké lêngá pátrá baé tá, Yud. Gèn luwíh gêdhé kóbóngé. Mêngko rak luwíh suwé êntèk’é,’ aku usúl.

‘Iyá, yá,’ Yudi sarujúk. ‘Uplík níng êndi, tá?’ Yudi takón.

‘Cêdhakmu, no.’

Yudi ngranggèh-ngranggèh. Dimar uplík kêtêmu. ‘Whèh! Lêngané êntèk, ki,’ kandhané. ‘Mbókmu lèh nyèlèh curigèn lêngá níng êndi?’

‘Cêdhak lawang. Ditutupi gódhóng jati, kulinané.’

‘Jupúkké.’

Aku manút. Kanthi pêtêng-pêtêngan aku alón-alón mlaku nyêdhak’i lawang. Pisan lawang dakbukak supáyá padhang. Curigèn lêngá tilas wadhah oli kêtêmu.

‘Iki, Yud,’ dakduduhi nggóné curigèn. ‘Lawangé daktutúp mênèh, yá? Sík, aku kudu nguyúh,’ aku pamít mêtu. Sawisé prastáwá Bambang tukang têndhang—sing tibakné múng nggêdhag, ora tau matúr tênanan mênyang Pak Lásá—aku wís kapók poèng tênan nguyúh saênggón-ênggón. Nangíng kók yá bêlík isíh adóh?

Kêpêgsá aku mlaku mênyang bêlík síng adóhé ra kurang sáká patang puluhan jangkah, sangisóré wít pêlêm síng dirambati gadhúng. Sajané aku wís ngêmpêt suwé. Dadi anggónku nguyúh yá suwé.

Mak juêdhar! Uyúhku durúng êntèk naliká kêprungu suwárá káyá dhór-dhóran bumbúng. Aku mikír, Yudi mêsthi malah nggawé dhór-dhóran, iki. Aku cêpêt-cêpêt mbênakké suwalku. Másá nggawé unèn-unèn ra ngajak-ajak?

Aku wís mlangkah sáká walik’ané pêlêm nangíng …, ‘Mas Yud! Mas!’ kêprungu suwárá wong wadon njêrit—simbókku. ‘Mas Yudi! Adhuuuh! Piyé tá, iki? Dolanan ápá, tá? Adhuuuh! Pak Lásá! Tulúúúng! Tulúng!’

Sanaliká, aku ngêrti, Yudi ora dolanan mriyêm-mriyêman. Yudi kêjêblugan. Aku ora sidá márá. Aku dadi wêdi. Aku mlayu. Sakbantêr-bantêrku, nganti padusan, nganti ngisór wít albasiyah síng saiki iki isíh ngadêg níng ngárêpku.

Wít putíh iki dakpandêng suwé. Langít síng lintangé wís wiwít ngilang kêtêrak srêngéngé ndadèkké wít káyá ngawé-awé.

Aku élíng, ra suwé sawisé suwárá njêblúg, aku mlayu sipat kupíng, banjur ngêrti-ngêrti mènèk wít iki. Sangêrtiku, aku kudu ndhêlík. Aku wêdi sêtêngah mati umpámá aku katút disrêngêni, ápá manèh nganti Pak Lásá duká. Sajané aku ora pati kêndêl pènèk’an, nangíng, wít síng jaman sêmáná durúng pati gêdhé iki nékad dakpènèk, angklung-angklung ngiwá nêngên kêsêntór angín kudu ambrúk. Têka ndhuwúr, aku malah nyanyi-nyanyi ‘Di Timur Matahari’ píng ra kapíng sakíng wêdiku. Pak Landêp síng kuliná ngumbar sapiné cêdhak padusan nganti mbêngók-mbêngók, ‘Lé. Mudhuná. Wité mundhak ambrúk, lo.’ Aku têtêp baé nyanyi sakarêpku dhêwé nganti Pak Landêp lungá.

Sáká ndhuwúr wít, sáká kadohan, katon mburitané dalêmé Pak Lásá, katón wóng-wóng síng sáyá suwé sáyá nglumpúk. Dalan mlêbu pawón dadi uwêl-uwêlan. Orá lêt suwé, áná prahoto siji têká, nêrak têgalan síng ditanduri télá rambak. Áná awak siji síng dipóndhóng mêtu, ditutupi jarít. Sáká kadóhan ora kêprungu suwárá manungsá. Múng Bu Lásá síng katón kudu mlayu, dicêkêl Pak Lásá. Simbókku malah sêmapút. Sáyá bantêr anggónku nyanyi. Aku sáyá wêdi. Síng dipóndhóng bapakku mau mêsthi Yudi.

Nganti srêngéngé maslup aku ora wani mulíh. Nangíng, sadurungé kiwá têngên pêtêng, aku kêpêgsá mudhún. Kanthi plinthat-plinthut aku nyêdhak’i omahku síng múng lêt róng-puluhan jangkah sáká pawóné Yudi. Aku nyamah, langsúng njujúg sênthóng, murêp níng paturón, ora wani ómóng ápá-ápá. Aku turu, mêgsá-mêgsá turu. Nglalèkké ádús, nglalèkké mangan, ápá manèh sinau.

Saibá kagètku naliká Simbók wís lunggúh cêdhak sikílku. Simbók kándhá, nggunêm dhéwé, ‘Lé. Kowé rak wís ngêrti, tá? Mas Yudi kêjêblugan lêngá. Saiki isíh níng rumah sakít. Bocaaah, bocah!’ Simbók kêmbik-kêmbik. ‘Gèk piyé ta Lééé, Tholé? Kamasé kók ora dijágá? Máláh ngluyur karêpé dhéwé¿’

‘Mbókné!’ suwarané Bapak kêprungu sáká njábá sênthóng. Simbók ngadêg, ora nglênggáná mênáwá aku múng éthók-éthók turu, ora ngêwaské mênáwá aku mbrêbês mili. ‘Bocahé kók njaluk ngombé baé, tá, Mbók? Ngêlak, kandhané. Dadi sêsoré utúh wís êntèk róng cèrèt mbúh-êmbúh,’ Bapak nambahi sáká njábá sênthóng. Aku múng nggumún, kók ora áná síng nyrêngêni aku? Kók ora áná síng ngêrti mênáwá aku karo Yudi isíh bêbarêngan sadurungé curigèné njêblúg? Yudiii, Yudi. Ora pisan ora pindho. Êmbúh síng kapíng pirá kowé nylamêtaké aku? Karêpmu ápá?

Gênahé, aku ra ngêrti wangsulané. Aku ra mudhêng karêpé. Wêngi kuwi bisaku múng nangís nganti aku kêsêl dhéwé.

Aku tangi kirá-kirá jam sêtêngah nêm ésúk. Aku mêtu sênthóng. Bapakku wís nganggo sarúng ora káyá kulinané. Simbók nggindhít baskóm ora nganggo jarít. Síng dakngêrtèni, ora liyá, iki wóng arêp nglayat. Durúng-durúng, aku ngêmpêt nangís.

Sawisé rádá awan, ésúk wís padhang, wóng-wóng síng nglayat pádhá têká. Sáyá akèh. Wóng tuwá-tuwá. Bocah-bocah cilík ora éntúk nyêdhak. Budi síng gêdhé awak’é baé nganti dijiwiti simbókné níng ngarêpé wóng-wóng awít mêgsá-mêgsá nyêdhák. Aku múng wani nyawang sáká ngarêp omah.

Ora lêt suwé, áná ambulan siji têká, ditútké pit móntór loro síng ditumpak’i wóng nganggo sêragam ijo-ijo pulisi. Wóng síng nglayat pádhá nyêdhak, nangíng ora suwé, kabêh banjúr mundúr. Múng wóng síng nyopiri ambulan, Pak Lásá, Bapak, karo wóng sêragaman síng nyêdhak. Wóng-wóng kuwi síng bêbarêngan mbópóng awak siji sáká njêro ambulan. Yudi. Mêsthi Yudi.

Níng pójók pagêr, Bu Lásá katón ómóng dhéwé, ra bédá karo wóng édan. Bola-bali ngundang Yudi, ‘Adhík. Adhík wís bali? Cêpêt gèk ndang maêm, yá, Dhik. Adhik.’ Simbókku ra lèrèn lèh nggujêngi. Banjúr kanthi mêgsá-mêgsá, Simbók nggèrèt Bu Lásá ngadóh.

Wong-wong síng wís tuwá masang kaín, digèrèt mêndáwá, ngupêngi pójók’an. Bapakku móndhóng tóng siji, banjúr nggèrèt sêlang. Tóng diisi banyu. Pak Lásá karo pak pulisi mbópóng Yudi síng ditutupi jarít sáká ndhuwúr. Yudi mêsthi arêp didusi. Aku mbatín, ápá Yudi ora isín adús disawang wóng sadésá-désá? Lha, yá. Wóng Yudi wís mati, tá? Wóng mati mêsthi wís ora nduwé isín.

Yudi mati? Mêngko dhisík, pikírku. Rak Yudi wís janji. Yá. Yudi wís janji arêp critá piyé rasané mati.

Aku langsúng mlayu, nyêdhak, sacêpêté supáyá aku ora dicêgat wóng-wóng. Têká kaín síng ngupêngi Yudi, aku mblusúk liwat ngisór.

Yudi dipangku wóng têlu. Aku mlaku ndhódhók, nyêdhak.

Síng katón ora káyá Yudi babar pisan. Múng áná awak siji, irêng mbêthênthêng sêkójúr sêmu abang, wiwít sirah nganti bangkèk’an. Rambút kari sêparo, rai ora pórêm, káyá èmbèr lèdèr. Ngisór gulu isíh nèmplèk tilas suwèk’an klambi. Langsúng dakcêkêl tangané. ‘Yud! Kowé wís janji. Kowé wís ómóng arêp critá.’ Tangané dakoyhag-oyhag. Áná síng mblênyèk. Lulang-tangané Yudi nglónthók. Aku mbêngók-mbêngók.

Bapakku nyèrèt aku sáká mburi. Aku nyênthé-nyênthé. ‘Yud! Jaré kowé arêp critá, rasané mati piyé. Yud! Kowé ngapusi! Tukang ngapusi. Yud! Tangiyá, tá! Ajá turu baé!’

Aku ra bisá dinêng-nêngké, nganti awan, nganti Yudi dilêbókké bandhosá, nganti síng nglayat wís pádhá mulíh, nganti suwaraku êntèk.

Yudi wís lungá. Yudi wís ora bakal mbalík; ora kudu áná síng ngandhani, aku wís ngêrti. Nangíng Yudi ora gêlêm lungá sáká pikiranku, sáká panyawangku, sáká rungónku.

Nganti aku lulús ès-dhé, nganti sapiné Pak Lásá kabèh kadól kanggo mêrtámbá, nganti bapakku kêpêgsá lungá mênyang Jakartah mèlu dadi kuli mbangún Taman Mini, nganti saiki; isíh krungu suwarané Yudi síng ngajak ngasag jêrúk, ngundhúh susúh manúk, dolanan ênthík; isíh katón Yudi nguyúh níng êndi baé aku ndêlêng jobín; isíh élíng nggumuné Yudi marang barang-barang síng ra kêná diitúng.

Nanging luwíh sáká kuwi, síng ora dakmangêrtèni kêná ngápá Yudi mêsthi dadi tamèngku. Kók bisá Yudi ora kóbêr critá mênáwá aku mèlu tanggúng jawab sadurungé patiné? Aku jiríh. Aku ra wani critá. Kabèh múng daksimpên dhéwé. Aku ora áná ajiné dadi manungsá síng múng mênêng, éthók-éthók dadi kêthèk kêtulúp, ora wani ngaku lupút, malah bisané múng mlayu.

Ora bédá karo saiki. Bisaku múng nglirík wít albasiyah síng wiwít padhang kêtêrak srêngéngé. Bisaku múng ninggalaké désaku, êmbúh ngêndi síng dituju. Pikiranku isiné múng mlayu. Síng daklayóni yá ápá? Yudi? Dhêmité Yudi? Ápá múng rásá salahku? Rak sajané aku baé síng clingús? Síng ra nduwèni watak satriyá? Aku ra ngêrti. Kêná ngápá Yudi mêsthi mbélani aku si manungsá ra guná?

“Dhík!” krungu suwárá sáká ngarêpku. Wiwít mau aku mlaku mundúr, mandêng albasiyah nganti lali dalan. Katón wóng tuwá nggáwá bêdhíl, ngadêg sandhuwuré bak prah. “Ndhèk kéné ónók cèlèng akèh, gak?” wóng kuwi takón. Aku káyá krungu suwárá asu kaing-kaing sáká bak.

“Nggíh kathah, Pak. Níng nggíh mbotên óntên cêlak sabín ngriki. Ngriká. Cêlak Watónan,” aku mangsuli.

“Watónan? Ndhèk êndhi, iku?”

“Njênêngan lurus mawón, lajêng óntên prapatan, njênêngan ngiwá. Têrúúús mawón ngantós patêgilan. Ngriká rak kathah tiyang nanêm póhúng, tá? Ngriku niku síng cèlèngé kathah.”

“Isá ngêtêrná aku, gak?”

“Ngêtêrakên?” Whalah. Kók malah ndadèkké gawé tá, wóng síng nggladhag iki? Amór karo asu, pisan. Nangíng mênáwá dipikír, aku rak bisá nunút? “Oh, nggíh. Mánggá.”

Wóng kuwi ngêlúngké tangan. Aku munggah bak prah dhéwé tanpá ditulungi. Bênêr. Ra trimá siji, áná asu limá síng naliká aku nglumpat, langsung jênggang-jênggóng.

Aku wêdi asu. Aku milíh lunggúh mèpèt mburi, ndhódhók cêdhak’é wóng sijiné síng nyêkêl gêndúl. Ababé mambu tapé.

“Gêlêm?” dhèwèkné ngêlúngké gêndúl.

Aku gódhêg-gódhêg. Mêsthi baé aku êmóh.

“Gêlêm, gak? Gak gêlêm, tak cuwowo cócótmu, lo.” Dhèwèkné mêgsá. Wóng iki wís mêndêm tênan. Sáká wêdiku, gêndúl dakcêkêl, banjúr daksruput isiné. “Kók rèkên ngopi, ta? Cík angèlé dijak pêrsahabatan, arèk iki. Lanang têmên gak síh, kóên iku?” Dhèwèkné nêsu-nêsu. Lambéku dicuwowo. Aku dipêgsá ngêlêg ombèn síng baciné káyá kum-kuman gaplèk, síng rasané káyá uyúh jaran. Aku nganti ora bisá ambêgan.

Nganti pirang-pirang glêg cangkêmku lagi dicúlké. Awakku krásá angêt. Banjúr panas. Wóng loro kuwi múng mênêng. Ora áná suwárá kêjábá prah síng ra bisá bantêr níng dalan watu. Aku langsúng ngadêg.

“Nuwún sèwu nggih, Bapak-bapak. Panjênêngan puniká pripún? Kók kêtingalipún mbotên têpang kaliyan tátá krámá dalah anggah unggúh, nggíh? Punápá panjênêngan sêdáyá mbótên naté dipún sêkolahakên?” aku bêngók-bêngók dhéwé. Wóng loro síng sak bak karo aku malah ngguyu. Aku ngucêg mripat. Jêbulé síng dak’unèni malah asu.

“Pak! Pak! Kiri!” lambéku dadi angèl ditátá. Aku ra tau mêndêm sadurungé. Ápá káyá ngéné rasané? “Pak!” Sikílku nggêdrug-gêdrug bak. Prah sidané diêndhêg.

Aku mêncólót sáká bak. Êmbúh gárá-gárá ápá, aku kudu mutah, nangíng aku dadi kêndêl. Aku péngín mlayu mênyang omah. Aku péngín ngaku. Aku péngín ngadhêpi dhêmité Yudi. Mênáwá pêrlu, aku wani asók kaluputan, sadurungé têlat, sadurungu Pak Lásá síng gêrah, síng lara-laranên wiwít patiné Yudi, mèlu mati.

Yudi! Aku wís bali!

<p class='rg' style='line-height:1em;margin-top:.5em;'>
«W.M.+A.H.|20090126»<br />
bêcík kêtitík, álá kêtárá<br />
<span style='color:#ccc'>heaven is to make, angel is the law</span></p>

